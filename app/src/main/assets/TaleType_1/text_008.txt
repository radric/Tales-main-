	Одного разу йшов вовк полем та й надибав лиса й каже йому:
	- Я, брате, такий голодний, що гину. Я щось би з'їв, та немає нічого. Мушу тебе їсти, та й уже.
	Лис як те почув та й одказує:
	- Ти мене не їж, а я тобі дам зараз щось смачного поїсти. їв би масло?
	Ой,- каже вовк,- чому б ні! Неси його сюди!
	Лис і каже:
	- Ходім у село, там є велике кружало масла, то й їстимеш.
	- Добре.
	Привів його лис до великого ставка та й каже:
	- Ану бери та й хлебчи воду, а насподі є масло. Вперед мусиш випити воду та так і до масла дістанеш. Та такого того масла багато, що ти його й з'їсти не зможеш.
	А вовк таки й не розпитував багато, та - хляп, хляп, хляп - хлепче собі воду, щоб добути масла.
	Хлептав, хлептав, а далі й не зміг, бо став - як барило, та й дивиться на лиса. А лис у сміх. Вовк тоді зрозумів, що над ним кепкують, та за лисом. А лис задер хвоста та навтьоки.
	Біжать, біжать, вже лис коло своєї нори, а вовк - хап його за ногу. То лис зараз же надумався та й крикнув:
	- Слава богу,- каже,- що вхопив за корінь, а не за ногу!
	А вовк тоді мерщій пустив ногу та хап за корінь.
	А лис - скік в нору, заховався та й зареготав.
