	Був один музика. Жінка 'му вмерла, а він дуже банував за жінкою і пішов з того смутку в ліс. Взяв торбу, а в торбу скрипку, хліба трохи і ходив по лісі щось два дні. Третього дня сумно 'му стало та й каже: 
    	— От заграю собі пісеньку, дам ся по лісі чути, може би-м собі якого друга надибав. 
	І музика як завів на цілий ліс, а вовк вилазить з-за дуба. Виліз та й каже: 
    	— Чоловіче, навчи мене грати. А він каже: 
    	— Навчу, але будеш мене слухати? 
    	— Буду тебе вірно слухати так, як свого учителя. 
    	— Ну, якже ж так, ходім оба. 
    	Ідуть і здибають розколеного дуба. І каже чоловік: 
	— Аж тутки ся навчиш, небоже, грати. Вовк дуже ся втішив, що зараз буде уміти грати. А музика зробив клин, забив каменем у дуб і каже: 
	— Пхай ти лабищі в сю шпарутку, та най би ти трохи понатягало пальці. 
	Вовк собі думає: «Добре він мені каже. Трохи розплеще лабу — і буду грати». І запхав собі обі лаби. Музика як ударив клин каменем, клин вискочив, і як імило вовка за лаби... Як зачне вовк ревти, скакати. А музика засміявся і пішов далі, каже: 
	— Скачи здоров! Будеш уміти грати і танцювати. Іде музика, і знов сумно йому стало на самоті, не видів і одного чоловіка нігде. Виймив скрипку з торбини. Як завів — на цілий ліс було чути. А з-під ліщини лізе лисиця та й каже до нього: 
	— Ото, голубчику, як ти файно граєш! Коби-с мене хоть трошки навчив. І він каже: 
	— Навчу тебе, але маєш то слухати, що я тобі буду казати. 
	Каже лисиця: 
	— Так тя буду слухати звикле, як учителя. І виймив він шпагат з кишені, пригнув, котра жилава, груба ліщина, і прив'язав її за лабу до ліщини. Каже: 
	— Я тобі трохи зжилую пальці та будуть довші. І зв'язав, ліщину пустив, і лисиця повисла. Музика зареготався і пішов далі. 
	Іде знов лісом. Роздумав собі про свій дім, сумно йому стало, і каже: 
	— Ану, заграю я собі кадрі. 
	І заграв, завів на цілий ліс. Виходить з корча зайчик і каже: 
	— Ото-с, неборе, заграв, що відколи жию, не чув-им, аби хто так грав, як ти.— Се сказав і каже: — Коби-с мене навчив хоть третю пай так грати, як ти. 
    	А він каже: 
    	— Навчу, лиш слухай мене. 
    	— Буду добре слухати, як син тата свого. І він виймив з кишені довгий мотузок, прив'язав зайця за шию у корчі до деревинки і каже: 
    	— Перебігни дванадцять раз довкола корча та й тогди навчишся грати. 
    	І зайчик так ся бідний запутав, що не міг ся відпутати. А музика зареготався голосно і пішов додому. 
    	Пішов до хати, а вовк відгризся і біжить, хоче його покарати за те, що 'го здурив. Біжить, надибає повішену лисицю на ліщині. Лисиця проситься: 
    	— Відпутай мене, братчику, бо гину. 
    	Він її спустив з ліщини, уже біжать обоє покарати того музику. Прибігають, надибають зайчика; также бідняга запутався і каже: 
    	— Ї й, панове, розпутайте мене, бо як ще трохи побуду, то ся задушу. 
    	Відпутали його, ідуть уже троє. І прийшли аж до хати. Уже ся смеркло, була темна ніч. Поприходили під хату, а музика уже спав. І зачали йому колядувати: 
    	Ой вийди, вийди, музико, з хати, Будеш нас ще мудрувати. 
    	Музика ся пробудив у сні, слухає — звірі кричать під хатою, а скрипка скочила з полиці і зачала сама грати дуже жалібним голосом. Відтогди щоночі приходили і не давали йому спати за ту кару. І так мудракові треба. 
    Та й вже. 
