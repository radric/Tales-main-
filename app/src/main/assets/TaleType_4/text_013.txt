	Мав ґазда пса. Доки той пес був молодий, то гавкав, а як постарівся, то уже не міг гавкати, і ґазда його нагнав. 	Ходив він так з тиждень по селі, аж раз зайшов у ліс та й здибає вовка. 	
	Вовк питається: 
    	— Чим ти жиєш, брате? А пес каже: 
    	— Що знайду, то з'їм. Каже вовк до пса: 
    	— Ходи зо мною, будем їсти м'ясо. Ідуть вони лісом, надибають стадо коней. Тогди бере вовк качається, устав та й питається: 
    	— А з'їжилася на мені шерсть? — З'їжилася. 
    	— А вуха нащурилися? 
    	— Нащурилися. 
    	— А очі посоловіли? 
    	— Посоловіли,— відповідає пес. 
    	Тогди кинувся вовк на коня, забив його, наїлися вони м'яса того. Але відійшов пес набік та й каже сам до себе: 
    	«Або я собі сам так не годен зробити?» І пішов від вовка. 
    	Здибає зайця та й питається його: 
    	— Чим ти, Яцьку, жиєш? Заєць каже: 
    	— їм сухе сіно і з капусти качани. 
    	— То ти дуже підло жиєш,— каже пес.— Ходи зо мною, будеш їсти м'ясо. 
    	— Добре,— каже заєць. 
    	Ідуть вони і надибають стадо коней, що ся пасе. Тогди бере пес, качається, потому устав та й питається: 
    	— А з'їжилася на мені шерсть? 
    	— Трохи. 
    	— А вуха нащурилися? 
    	— Не. 
    	— А очі посоловіли? 
    	— Не посоловіли,— відповідає заєць. Кинувся пес на коня; кінь ударив його ногою та й забив. А заєць здалека приступає до пса й каже: 
    	— Аж тепер я виджу, що очі тобі посоловіли. А я піду так їсти сіно й капусту, як-им їв!
