	Були собі чоловік та жінка, мали вони цапа й барана. 
	От, було, цап побіжить на город по капусту - і баран туди, цап у сад- і баран за ним. 
    	- Ох, жінко,- каже чоловік,- проженімо ми цих барана й цапа, а то за ними ні сад, ні город не вдержаться. А забирайтесь-но, цапе й баране, собі куди-небудь, щоб вас не було у мене в дворі. 
    	Пішли вони. Ідуть та й ідуть. Посеред поля лежить вовча голова. 
    	- Бери, баране, голову, бо ти дужчий. 
    	- Ох, бери, цапе, ти, бо ти сміливий. 
    	Узяли голову і вкинули у торбу. 
    	Ідуть та й ідуть, коли віддалік горить вогонь. 
    	- Ходімо й ми туди, там переночуємо, щоб нас вовки не з'їли. 
    	Приходять, аж то вовки кашу варять. 
    	- А, здорові, молодці! 
    	- Здорові! Здорові?.. Ще каша не кипить-м'ясо буде з вас. 
    	Ох, як там цап налякався, а баран давно вже труситься. Цап і придумав: 
    	- А подай лишень, баране, оту вовчу голову! Приніс баран. 
    	- Та не цю, а подай більшу!-каже цап. 
    	Баран знову тягне ту ж саму. 
    	- Та давай ще більшу! 
    	Мовчать вовки. 
    	От один із них і починає: 
    	- Гарно каша кипить, тільки нічим долить - піду я по воду. Як пішов вовк по воду, то й не вернувся: "Хай вам абищо!" 
    	Набридло другому його дожидати: 
    	- Е, вражий син, пішов та й сидить, нічим каші долить. 
    	Побіг і той і не вернувся. А третій сидів-сидів: 
    	- Ось піду лишень я їх прижену. 
    	Як побіг, так і той радий, що втік. 
    	Тоді цап до барана: 
    	- Нумо скоріше хапатись, щоб нам кашу поїсти та звідси убратись. 
    	Ох, як передумав один вовк: 
    	- Ходімо, ми їх поїмо, вражих синів. 
    	Прийшли, аж тих уже немає - побігли та й на дуба забрались. 
    	Стали вовки гадати, як би їх наздогнати. Як стали йти і знайшли їх на дубі. Цап виліз аж на верх, а баран - нижче. 
    	- От лягай,-кажуть вовки ковтунуватому вовкові,-ти старший, то й придумай, як нам їх добути. 
    	Ліг вовк догори ногами й почав ворожити. Баран на гіллі сидить та так і дрижить весь. Як упаде, та просто на вовка! 
    	Цап тут як закричить: 
    	- А подай-но мені ворожбита! 
    	Вовки як схопились, так аж пил по дорозі закурився. 
    	А цап та баран безпечно пішли собі. 
